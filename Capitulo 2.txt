DE URBIBUS, AC NOMINATIM
DE AMAUROTO
Urbium qui unam norit, omnes noverit, ita sunt inter se (quatenus
loci natura non obstat) omnino similes. Depingam igitur unam
quampiam (neque enim admodum refert quam) Sed quam
potius, quam Amaurotum? Qua nec
ulla dignior est, quippe cui senatus gratia
reliquae deferunt, nec ulla mihi notior,
ut in qua annos quinque perpetuos vixerim. Situm est igitur Amaurotum,
in leni deiectu montis, figura fere quadrata. Nam latitudo
eius paulo infra collis incepta verticem, milibus passuum
duobus ad flumen Anydrum pertinet, secundum ripam aliquanto

longior. Oritur Anydrus milibus octoginta
supra Amaurotum, modico fonte,
sed aliorum occursu fluminum, atque in his duorum etiam mediocrium
auctus, ante urbem ipsam, quingentos in latum passus
extenditur, mox adhuc amplior, sexaginta milia prolapsus, excipitur
oceano. Hoc toto spatio, quod urbem ac mare interiacet, ac supra
urbem quoque aliquot milia, sex horas perpetuas influens aestus, ac
refluus alternat celeri flumine. Quum
sese pelagus infert, triginta in longum
milia, totum Anydri alveum suis occupat
undis, profligato retrorsum fluvio. Tum aliquanto ultra liquorem
eius salsugine corrumpit, dehinc paulatim dulcescens amnis, sincerus
urbem perlabitur, ac refugientem vicissim purus et incorruptus, ad
ipsas prope fauces insequitur. Urbs adversae
fluminis ripae, non pilis ac sublicibus
ligneis, sed ex opere lapideo, egregie
arcuato ponte, commissa est, ab ea parte, quae longissime distat a
mari, quo naves totum id latus urbis possint inoffensae praetervehi.
Habent alium praeterea fluvium, haud magnum quidem illum, sed
perquam placidum, ac iucundum. Nam ex eodem scaturiens monte,
in quo civitas collocatur, mediam illam per devexa perfluens
Anydro miscetur. Eius fluvii caput,
fontemque, quod paulo extra urbem
nascitur, munimentis amplexi, Amaurotani iunxerunt oppido. Ne si
qua vis hostium ingruat, intercipi, atque averti aqua, neve
corrumpi queat. Inde canalibus coctilibus, diversim ad inferiores
urbis partes aqua derivatur, id sicubi locus fieri vetat, cisternis
capacibus, collecta pluvia, tantundem usus affert. Murus altus,
ac latus oppidum cingit, turribus, ac
propugnaculis frequens, arida fossa, sed
alta, lataque ac veprium saepibus impedita tribus ab lateribus

circumdat moenia, quarto flumen ipsum
pro fossa est. Plateae quum ad vecturam,
tum adversus ventos descriptae,
commode aedificia neutiquam sordida, quorum longa, et totum
per vicum, perpetua series, adversa domorum fronte conspicitur.
Has vicorum frontes via distinguit pedes viginti lata. Posterioribus
aedium partibus, quanta est vici longitudo,
hortus adiacet, latus, et vicorum
tergis undique circumsaeptus. Nulla domus est, quae non ut ostium
in plateam, ita posticum in hortum habeat. Quin bifores quoque
facili tractu manus apertiles, ac dein sua sponte coeuntes, quemvis
intromittunt, ita nihil usquam privati est. Nam domos ipsas uno
quoque decennio sorte commutant. Hos
hortos magnifaciunt. In his vineas, fructus,
herbas, flores habent. Tanto nitore, cultuque,
ut nihil fructuosius usquam viderim, nihil elegantius. Qua
in re studium eorum, non ipsa voluptas modo, sed vicorum quoque
invicem de suo cuiusque horti cultu certamen
accendit. Et certe non aliud quicquam
temere urbe tota reperias, sive ad usum
civium, sive ad voluptatem commodius. Eoque nullius rei,
quam huiusmodi hortorum, maiorem habuisse curam videtur is qui
condidit. Nam totam hanc urbis figuram, iam inde ab initio descriptam
ab ipso Utopo ferunt. Sed ornatum, ceterumque cultum,
quibus unius aetatem hominis haud suffecturam vidit, posteris
adiciendum reliquit. Itaque scriptum in annalibus habent, quos ab
capta usque insula, mille septingentorum, ac sexaginta annorum
complectentes historiam, diligenter et religiose perscriptos asservant,
aedes initio humiles, ac veluti casas, et tuguria fuisse, e quolibet
ligno temere factas, parietes luto obductos, culmina in aciem fastigiata
stramentis operuerant. At nunc omnis domus visenda forma
tabulatorum trium, parietum facies, aut silice, aut caementis, aut
latere coctili constructae, in alvum introrsus congesto rudere. Tecta in
planum subducta, quae intritis quibusdam insternunt. Nullius

impendii, sed ea temperatura, quae nec igni obnoxia sit, et tolerandis
tempestatum iniuriis plumbum superet. Ventos a fenestris vitro
(nam eius ibi creberrimus usus est)
expellunt. Interim etiam lino tenui, quod
perlucido oleo, aut succino perlinunt, gemino nimirum commodo.
Siquidem ad eum modum fit, ut et plus lucis transmittat, et ventorum
minus admittat.