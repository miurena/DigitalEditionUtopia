

DE ARTIFICIIS
Ars una est omnibus viris, mulieribusque
promiscua agricultura, cuius nemo est
expers. Hac a pueritia erudiuntur omnes,
partim in schola traditis praeceptis, partim
in agros viciniores urbi, quasi per ludum educti, non intuentes
modo, sed per exercitandi corporis occasionem tractantes etiam.
Praeter agriculturam (quae est omnibus,
ut dixi, communis) quilibet unam
quampiam, tamquam suam docetur, ea
est fere aut lanificium, aut operandi lini studium, aut caementariorum,
aut fabri, seu ferrarii, seu materiarii artificium. Neque enim

aliud est opificium ullum, quod numerum aliquem, dictu dignum
occupet illic. Nam vestes, quarum, nisi
quod habitu sexus discernitur, et caelibatus
a coniugio, una per totam insulam forma est, eademque per
omne aevum perpetua, nec ad oculum indecora, et ad corporis
motum habilis, tum ad frigoris aestusque rationem apposita.
Eas inquam, quaeque sibi familia conficit.
Sed ex aliis illis artibus unusquisque
aliquam discit, nec viri modo, sed mulieres etiam. Ceterum hae
velut imbecilliores, leviora tractant. Lanam fere, linumque operantur.
Viris artes reliquae magis laboriosae mandantur, maxima ex parte
quisque in patriis artibus educatur. Nam eo plerique natura feruntur.
Quod si quem animus alio trahat, in eius
opificii, cuius capitur studio, familiam
quampiam adoptione traducitur. Cura non
a patre modo eius, sed magistratibus etiam praestita, ut gravi, atque
honesto patrifamilias mancipetur. Quin si quis unam perdoctus artem,
aliam praeterea cupiverit, eodem modo permittitur. Utramque nactus,
utram velit exercet, nisi alterutra civitas magis egeat. Syphograntorum,
praecipuum ac prope unicum negotium est, curare, ac prospicere, ne
quisquam desideat otiosus. Sed uti suae
quisque arti sedulo incumbat, nec ab
summo mane tamen, ad multam usque noctem perpetuo labore,
velut iumenta, fatigatus. Nam ea plus quam servilis aerumna est,
quae tamen ubique fere opificum vita est, exceptis Utopiensibus,
qui quum in horas viginti quattuor aequales,
diem connumerata nocte dividant, sex
dumtaxat operi deputant, tres ante meridiem, a quibus prandium
ineunt, atque a prandio duas pomeridianas horas, quum interquieverint,
tres deinde rursus labori datas, cena claudunt.
Quum primam horam ab meridie numerent: sub octavam cubitum
eunt. Horas octo somnus vindicat. Quicquid inter operis horas ac
somni cibique medium esset, id suo cuiusque arbitrio permittitur,

non quo per luxum, aut segnitiem abutatur, sed quod ab opificio
suo liberum, ex animi sententia in aliud quippiam studii bene
collocet. Has intercapedines plerique impendunt litteris. Sollemne est
enim publicas cottidie lectiones haberi, antelucanis horis, quibus ut
intersint, ii dumtaxat adiguntur, qui ad litteras nominatim selecti
sunt. Ceterum ex omni ordine mares simul, ac feminae multitudo
maxima ad audiendas lectiones, alii alias,
prout cuiusque fert natura confluit. Hoc
ipsum tempus tamen, si quis arti suae malit insumere quod
multis usu venit (quorum animus in nullius contemplatione disciplinae
consurgit) haud prohibetur, quin
laudatur quoque, ut utilis reipublicae.
Super cenam tum unam horam ludendo producunt, aestate in
hortis, hieme in aulis illis communibus, in quibus comedunt. Ibi
aut musicen exercent, aut se sermone
recreant. Aleam atque id genus ineptos
ac perniciosos ludos ne cognoscunt quidem,
ceterum duos habent in usu ludos, latrunculorum ludo non
dissimiles. Alterum numerorum pugnam, in qua numerus numerum
praedatur. Alterum in quo collata acie
cum virtutibus vitia confligunt. Quo in
ludo perquam scite ostenditur et vitiorum inter se discidium, et
adversus virtutes concordia. Item quae vitia, quibus se virtutibus
opponant, quibus viribus aperte oppugnent, quibus machinamentis
ab obliquo adoriantur, quo praesidio, virtutes vitiorum
vires infringant, quibus artibus eorum conatus eludant, quibus
denique modis alterutra pars victoriae compos fiat. Sed hoc loco,
ne quid erretis quiddam pressius intuendum est. Etenim quod sex
dumtaxat horas in opere sunt, fieri fortasse potest, ut inopiam
aliquam putes, necessariarum rerum sequi. Quod tam longe abest
ut accidat, ut id temporis ad omnium rerum copiam quae quidem
ad vitae vel necessitatem requirantur vel commoditatem non sufficiat
modo, sed supersit etiam, id quod vos
quoque intellegetis si vobiscum reputetis
apud alias gentes, quam magna populi pars iners degit. Primum
mulieres fere omnes, totius summae dimidium, aut sicubi mulieres

negotiosae sunt, ibi ut plurimum, earum vice, viri stertunt. Ad haec,
sacerdotum ac religiosorum, quos vocant, quanta quamque otiosa
turba, adice divites omnes maxime praediorum dominos, quos
vulgo generosos appellant ac nobiles, his annumera ipsorum famulitium,
totam videlicet illam caetratorum
nebulonum colluviem. Robustos denique
ac valentes mendicos adiunge, morbum quempiam praetexentes
inertiae, multo certe pauciores esse quam putaras invenies eos,
quorum labore constant haec omnia
quibus mortales utuntur. Expende nunc
tecum ex his ipsis quam pauci in necessariis opificiis versantur.
Siquidem ubi omnia pecuniis metimur, multas artes necesse est
exerceri inanes prorsus ac superfluas, luxus tantum ac libidinis
ministras. Nam haec ipsa multitudo quae nunc operatur, si partiretur
in tam paucas artes, quam paucas commodus naturae usus postulat:
in tanta rerum abundantia: quantam nunc esse necesse sit, pretia
nimirum viliora forent, quam ut artifices inde vitam tueri suam
possent. At si isti omnes quos nunc inertes artes distringunt: ac tota
insuper otio ac desidia languescens turba, quorum unus quivis
earum rerum quae aliorum laboribus suppeditantur: quantum duo
earundem operatores consumit: in opera universi atque eadem
utilia collocarentur, facile animadvertis: quantulum temporis ad
suppeditanda omnia: quae vel necessitatis ratio: vel commoditatis
efflagitet (adde voluptatis etiam quae quidem vera sit ac naturalis)
abunde satis superque foret. Atque id ipsum in Utopia res ipsa
perspicuum facit. Nam illic in tota urbe cum adiacente vicinia
vix homines quingenti ex omni virorum ac mulierum numero,
quorum aetas ac robur operi sufficit,
vacatio permittitur. In his Syphogranti
(quamquam leges eos labore solverunt)
ipsi tamen sese non eximunt: quo facilius exemplo suo reliquos ad
labores invitent. Eadem immunitate gaudent hi: quos commendatione
sacerdotum, persuasus populus occultis Syphograntorum
suffragiis ad perdiscendas disciplinas perpetuam vacationem

indulget. Quorum si quis conceptam de se spem fefellerit: ad opifices
retruditur, contraque non rarenter usu venit: ut mechanicus
quispiam, subsicivas illas horas tam naviter impendat litteris,
tantum diligentia proficiat, ut opificio suo exemptus, in literatorum
classem provehatur. Ex hoc litteratorum
ordine legati, sacerdotes, Tranibori ac
ipse denique deligitur princeps, quem illi
prisca ipsorum lingua Barzanem, recentiore Ademum appellant.
Reliqua fere multitudo omnis: quum neque otiosa sit: nec inutilibus
opificiis occupata, proclivis aestimatio est, quam paucae horae
quantum boni operis pariant. Ad ea quae commemoravi, hoc
praeterea facilitatis accedit quod in necessariis plerisque artibus,
minore opera quam aliae gentes, opus
habent. Nam primum aedificiorum, aut
structura: aut refectio ideo tam multorum
assiduam ubique requirit operam, quod quae pater aedificavit:
heres parum frugi, paulatim dilabi sinit, ita quod minimo tueri
potuit: successor eius de integro impendio magno cogitur instaurare.
Quin frequenter etiam quae domus alii ingenti sumptu stetit, hanc
alius delicato animo contemnit, eaque neglecta: atque ideo brevi
collapsa: aliam alibi impensis non minoribus exstruit. At apud
Utopienses compositis rebus omnibus: et constituta republica
rarissime accidit: uti nova collocandis aedibus area deligatur et
non modo remedium celeriter praesentibus vitiis adhibetur, sed
etiam imminentibus occurritur. Ita fit, ut minimo labore, diutissime
perdurent aedificia, et id genus opifices vix habeant interdum
quod agant: nisi quod materiam dolare domi et lapides interim
quadrare atque aptare iubentur, quo (si quod opus incidat) maturius
possit exsurgere. Iam in vestibus vide, quam paucis operis egeant:
primum dum in opere sunt: corio neglectim aut pellibus amiciuntur
quae in septuennium durent. Quum procedunt
in publicum, superinduunt chlamydem
vestem, quae rudiores illas vestes contegat: eius per totam
insulam unus color est, atque is nativus. Itaque lanei panni, non

modo multo minus quam usquam alibi sufficit, verum is ipse quoque
multo minoris impendii est, at lini minor est labor, eoque usus crebrior,
sed in lineo solus candor, in laneo sola mundities conspicitur,
nullum tenuioris fili pretium est. Itaque fit, ut quum alibi nusquam,
uni homini quattuor aut quinque togae laneae diversis coloribus,
ac totidem sericiae tunicae sufficiant, delicatioribus paulo ne decem
quidem, ibi una quisque contentus est, plerumque in biennium.
Quippe nec causa est ulla cur plures affectet, quas consecutus neque
adversus frigus esset munitior, neque vestitu videretur vel pilo
cultior. Quamobrem quum et omnes utilibus sese artibus exerceant,
et ipsarum etiam opera pauciora sufficiant, fit nimirum, ut
abundante rerum omnium copia, interdum in reficiendas (si quae
detritae sunt) vias publicas immensam multitudinem educant,
persaepe etiam quum nec talis cuiuspiam operis usus occurrat,
pauciores horas operandi publice denuntient. Neque enim supervacaneo
labore cives invitos exercent magistratus: quandoquidem
eius reipublicae institutio hunc unum scopum in primis respicit:
ut quoad per publicas necessitates licet: quam plurimum temporis ab
servitio corporis ad animi libertatem cultumque civibus universis
asseratur. In eo enim sitam vitae felicitatem putant.