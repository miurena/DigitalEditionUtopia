SERMONIS QUEM
RAPHAEL HYTHLODAEUS
DE OPTIMO REIPUBLICAE STATU HABUIT,
LIBER SECUNDUS,
PER THOMAM MORUM
CIVEM ET VICECOMITEM LONDINENSEM
Utopiensium insula in media sui parte (nam hac latissima
est) milia passuum ducenta porrigitur, magnumque per insulae
spatium non multo angustior, fines versus
paulatim utrimque tenuatur. Hi velut circumducti
circino quingentorum ambitu
milium, insulam totam in lunae speciem renascentis effigiant. Cuius
cornua fretum interfluens, milibus passuum plus minus undecim
dirimit, ac per ingens inane diffusum, circumiectu undique terrae
prohibitis ventis, vasti in morem lacus stagnans magis quam saeviens,
omnem prope eius terrae alvum pro portu facit. Magnoque hominum
usu naves quaqua versus transmittit. Fauces hinc vadis, inde
saxis formidulosae. In medio ferme interstitio
una rupes eminet, eoque innoxia, cui
inaedificatam turrim praesidio tenent, ceterae
latentes et insidiosae. Canales solis ipsis noti, atque ideo non
temere accidit, uti exterus quisquam hunc in sinum, nisi Utopiano
duce, penetret, ut in quem vix ipsis tutus ingressus est, nisi signis
quibusdam e litore viam regentibus. His in diversa translatis loca,
hostium quamlibet numerosam classem
facile in perniciem traherent. Ab altera
parte non infrequentes portus. At ubique descensus in terram ita
natura munitus, aut arte, ut ingentes copiae paucis inde queant
propugnatoribus arceri. Ceterum uti fertur, utique ipsa loci facies

prae se fert, ea tellus olim non ambiebatur mari. Sed Utopus cuius
utpote victoris nomen refert insula, nam
ante id temporis Abraxa dicebatur, quique
rudem atque agrestem turbam ad id quo nunc ceteros prope
mortales antecellit cultus, humanitatisque perduxit, primo protinus
appulsu victoria potitus, passuum milia
quindecim, qua parte tellus continenti
adhaesit, exscindendum curavit, ac mare
circum terram duxit. Quumque ad id operis non incolas modo
coegisset (ne contumeliae loco laborem ducerent) sed suos praeterea
milites omnes adiungeret, in tantam
hominum multitudinem opere distributo
incredibili celeritate res perfecta ut finitimos
(qui initio vanitatem incepti riserant) admiratione successus
ac terrore perculerit. Insula civitates habet quattuor et quinquaginta
spatiosas omnes ac magnificas
lingua, moribus, institutis, legibus, prorsus
eisdem, idem situs omnium, eadem ubique
quatenus per locum licet, rerum facies. Harum quae proximae inter
se sunt milia quattuor ac viginti separant. Nulla rursus est tam
deserta, e qua non ad aliam urbem pedibus
queat unius itinere diei perveniri. Cives
quaque ex urbe terni senes ac rerum
periti tractatum de rebus insulae communibus, quotannis conveniunt
Amaurotum. Nam (ea urbs quod tamquam in umbilico
terrae sita maxime iacet omnium partium legatis opportuna)
prima, princepsque habetur. Agri ita
commode civitatibus assignati sunt, ut ab
nulla parte minus soli quam duodecim passuum milia una quaevis
habeat. Ab aliqua multo etiam amplius, videlicet qua parte longius
urbes inter se disiunguntur. Nulli urbi
cupido promovendorum finium. Quippe
quos habent agricolas magis eorum se, quam dominos putant.

Habent ruri per omnes agros commode dispositas domos,
rusticis instrumentis instructas. Hae habitantur civibus per vices
eo commigrantibus. Nulla familia rustica
in viris mulieribusque pauciores habet,
quam quadraginta praeter duos ascripticios servos, quibus
pater materque familias graves ac maturi praeficiuntur, et
singulis tricenis familiis phylarchus unus. E quaque familia
viginti quotannis in urbem remigrant, hi qui biennium ruri
complevere. In horum locum totidem recentes ex urbe surrogantur,
ut ab his qui annum ibi fuere. Atque ideo rusticarum peritiores
rerum, instituantur, alios anno sequente docturi, ne si pariter omnes
ibi novi, agricolationisque rudes essent, aliquid in annona per
imperitiam peccaretur. Is innovandorum agricolarum mos, etsi
sollemnis sit, ne quisquam invitus asperiorem vitam cogatur continuare
diutius, multi tamen quos rusticae rei studium natura
delectat, plures sibi annos impetrant.
Agricolae terram colunt, nutriunt animalia,
ligna comparant, atque in urbem qua commodum est, terra,
marive convehunt. Pullorum infinitam educant multitudinem,
mirabili artificio. Neque enim incubant
ova gallinae, sed magnum eorum numerum
calore quodam aequabili foventes animant, educantque, hi
simul atque e testa prodiere, homines, vice matrum comitantur, et
agnoscunt. Equos alunt perquam paucos,
nec nisi ferocientes, neque alium in
usum quam exercendae rebus equestribus iuventuti. Nam omnem,
seu colendi, seu vehendi laborem, boves obeunt, quos (ut fatentur)
equis impetu cedere, sic patientia vincere,
nec tot obnoxios morbis putant, ad haec
minore impendio, et operae, et sumptus ali, ac denique laboribus

emeritos, in cibum tandem usui esse. Semente in solum panem
utuntur. Nam aut uvarum vinum bibunt,
aut pomorum, pirorumve, aut denique
aquam nonnumquam meram, saepe etiam, qua mel, aut glycyrrhizam
incoxerint, cuius haud exiguam habent copiam. Quum exploratum
habeant (habent enim certissimum)
quantum annonae consumat urbs, et
circumiectus urbi conventus, tamen multo amplius et sementis
faciunt, et pecudum educant, quam quod in suos usus sufficiat,
reliquum impartituri finitimis. Quibuscumque rebus opus est, quae
res ruri non habentur, eam supellectilem omnem ab urbe petunt,
et sine ulla rerum commutatione, a magistratibus urbanis nullo
negotio consequuntur. Nam illo singulo quoque mense, plerique ad
festum diem conveniunt. Quum frumentandi dies instat, magistratibus
urbanis agricolarum phylarchi denuntiant, quantum civium
numerum ad se mitti conveniat, quae
multitudo frumentatorum, quum ad ipsum
diem opportune adsit, uno prope sereno die tota frumentatione
defunguntur.
