DE COMMERCIIS MUTUIS
Sed iam quo pacto sese mutuo cives utantur: quae populi inter se
commercia: quaeque sit distribuendarum rerum forma videtur
explicandum. Quum igitur ex familiis constet civitas: familias ut
plurimum, cognationes efficiunt. Nam feminae (ubi maturuerint)
collocatae maritis: in ipsorum domicilia concedunt. At masculi
filii, ac deinceps nepotes: in familia permanent, et parentum antiquissimo
parent. Nisi prae senecta mente parum valuerit. Tunc enim
aetate proximus ei sufficitur. Verum ne
civitas aut fieri infrequentior: aut ultra
modum possit increscere, cavetur, ne ulla familia, quarum milia
sex, quaeque civitas, excepto conventu, complectitur: pauciores
quam decem: pluresve quam sexdecim puberes habeat. Impuberum

enim nullus praefiniri numerus potest. Hic modus facile servatur,
transcriptis his in rariores familias, qui in plenioribus excrescunt.
At si quando in totum plus iusto abundaverit: aliarum urbium suarum
infrequentiam sarciunt. Quod si forte per totam insulam
plus aequo moles intumuerit, tum ex qualibet urbe descriptis civibus
in continente proximo ubicumque indigenis agri multum superest,
et cultu vacat: coloniam suis ipsorum legibus propagant, ascitis una
terrae indigenis si convivere secum velint. Cum volentibus coniuncti
in idem vitae institutum: eosdemque mores, facile coalescunt,
idque utriusque populi bono. Efficiunt enim suis institutis, ut ea
terra, utrisque abunda sit: quae alteris ante parca ac maligna videbatur.
Renuentes ipsorum legibus vivere, propellunt his finibus
quos sibi ipsi describunt. Adversus repugnantes, bello confligunt.
Nam eam iustissimam belli causam ducunt, quum populus quispiam
eius soli quo ipse non utitur, sed velut inane ac vacuum possidet,
aliis tamen qui ex naturae praescripto inde nutriri debeant, usum
ac possessionem interdicat. Si quando ullas ex suis urbibus aliquis
casus, eousque imminuerit, ut ex aliis insulae partibus servato suo
cuiusque urbis modo, resarciri non possint (quod bis dumtaxat ab
omni aevo pestis grassante saevitia fertur contigisse) remigrantibus
e colonia civibus replentur. Perire enim colonias potius patiuntur,
quam ullam ex insulanis urbibus imminui. Sed ad convictum civium
revertor. Antiquissimus (ut dixi) praeest
familiae. Ministri sunt uxores maritis, et
liberi parentibus, atque in summa minores
natu maioribus. Civitas omnis in quattuor aequales partes dividitur.
In medio cuiusque partis forum est omnium rerum. Eo in
certas domos opera cuiusque familiae convehuntur, atque in horrea
singulae seorsum species distributae sunt. Ab his quilibet paterfamilias
quibus ipse suique opus habent, petit, ac sine pecunia, sine
omni prorsus hostimento quicquid petierit, aufert. Quare enim

negetur quicquam? Quum et omnium rerum abunde satis sit nec
timor ullus subsit, ne quisquam plus quam sit opus, flagitare velit?
Nam cur supervacua petiturus putetur is, qui certum habeat, nihil
sibi umquam defuturum? Nempe avidum
ac rapacem, aut timor carendi facit, in
omni animantum genere, aut in homine sola reddit superbia, quae
gloriae sibi ducit, superflua rerum ostentatione ceteros antecellere,
quod vitii genus in Utopiensium institutis nullum omnino locum
habet. Adiuncta sunt foris (quae commemoravi) fora cibaria, in
quae non holera modo, arborumque fructus et panes comportantur,
sed pisces praeterea quadrupedumque et avium quicquid esculentum
est, extra urbem locis appositis ubi fluento tabum ac sordes
eluantur. Hinc deportant pecudes occisas
depuratasque manibus famulorum (nam
neque suos cives patiuntur assuescere
laniatu animalium, cuius usu, clementiam
humanissimum naturae nostrae affectum
paulatim deperire putant, neque sordidum quicquam atque immundum,
cuius putredine corruptus aer morbum posset invehere)
perferri in urbem sinunt. Habet praeterea quilibet vicus, aulas
quasdam capaces, aequali ab sese invicem intervallo distantes,
nomine quamque suo cognitas. Has colunt Syphogranti, quarum
unicuique triginta familiae videlicet ab utroque latere quindecim
sunt ascriptae, cibum ibi sumpturae. Obsonatores cuiusque aulae,
certa hora conveniunt in forum, ac relato suorum numero, cibum
petunt. Sed prima ratio aegrotorum
habetur, qui in publicis hospitiis curantur.
Nam quattuor habent in ambitu civitatis hospitia, paulo extra muros

tam capacia ut totidem oppidulis aequari possint, tum ut neque
aegrotorum numerus quamlibet magnus anguste collocaretur, et per
hoc incommode, tum quo hi qui tali morbo tenerentur, cuius
contagio solet ab alio ad alium serpere, longius ab aliorum coetu
semoveri possint. Haec hospitia ita sunt instructa, atque omnibus
rebus quae ad salutem conferant referta, tum tam tenera ac sedula
cura adhibetur, tam assidua medicorum peritissimorum praesentia,
ut quum illuc nemo mittatur invitus, nemo tamen fere in tota urbe
sit, qui adversa valetudine laborans, non ibi decumbere quam domi
suae praeferat. Quum aegrotorum obsonator
cibos ex medicorum praescripto receperit,
deinceps optima quaeque inter aulas
aequabiliter pro suo cuiusque numero distribuuntur, nisi quod
principis, pontificis, et Tranibororum respectus habetur, ac legatorum
etiam, et exterorum omnium (si qui sunt, qui pauci ac raro
sunt) sed his quoque cum adsunt, domicilia certa atque instructa
parantur, Ad has aulas prandii, cenaeque statis horis tota
syphograntia convenit, aeneae tubae clangore commonefacta, nisi
qui aut in hospitiis, aut domi decumbunt. Quamquam nemo prohibetur,
postquam aulis est satis factum e
foro domum cibum petere. Sciunt enim
neminem id temere facere, nam etsi
domi prandere nulli vetitum sit, nemo tamen hoc libenter facit, quum
neque honestum habeatur, et stultum sit deterioris parandi prandii
sumere laborem, quum lautum atque opiparum praesto apud aulam,
tam propinquam sit. In hac aula ministeria omnia in quibus paulo
plus sordis, aut laboris est, obeunt servi.
Ceterum coquendi, parandique cibi officium,
et totius denique instruendi convivii solae mulieres exercent,
cuiusque videlicet familiae per vices. Tribus, pluribusve mensis pro
numero convivarum discumbitur. Viri ad parietem, feminae
exterius collocantur, ut si quid his subiti oboriatur mali, quod

uterum gerentibus interdum solet accidere, imperturbatis ordinibus
exsurgant, atque inde ad nutrices abeant. Sedent illae quidem
seorsum cum lactentibus in cenaculo quodam ad id destinato,
numquam sine foco atque aqua munda, nec absque cunis interim,
ut et reclinare liceat infantulos, et ad ignem cum velint exemptos
fasciis libertate ac ludo reficere. Suae quaeque suboli nutrix est,
nisi aut mors, aut morbus impediat. Id quum accidit, uxores Syphograntorum
propere nutricem quaerunt, nec id difficile est. Nam
quae id praestare possunt, nulli
officio sese offerunt libentius, quoniam et
omnes eam misericordiam laude prosequuntur,
et qui educatur, nutricem parentis agnoscit loco. In
antro nutricum, considunt pueri omnes, qui primum lustrum non
explevere. Ceteri impuberes, quo in
numero ducunt quicumque sexus alterius
utrius intra nubiles annos sunt, aut ministrant discumbentibus, aut qui
per aetatem nondum valent, astant tamen, atque id summo
cum silentio. Utrique quod a sedentibus porrigitur, eo vescuntur,
nec aliud discretum prandendi tempus habent. In medio primae
mensae, qui summus locus est, et cui (nam ea mensa suprema in
parte cenaculi transversa est) totus conventus conspicitur, Syphograntus
cum uxore considet. His adiunguntur duo ex natu maximis.
Sedent enim per omnes mensas quaterni.
At si templum in ea Syphograntia situm
est, sacerdos, eiusque uxor ita cum
Syphogranto sedent ut praesideant. Ab
utraque parte collocantur iuniores, post senes rursus, atque hoc
pacto per totam domum, et aequales inter se iunguntur, et dissimilibus
tamen immiscentur, quod ideo ferunt institutum, ut senum
gravitas ac reverentia (quum nihil ita in mensa fieri, dicive potest,
ut eos ab omni parte vicinos effugiat)
iuniores ab improba verborum, gestuumque
licentia cohibeat. Ciborum fercula
non a primo loco deinceps apponuntur, sed senioribus primum

omnibus (quorum insignes loci sunt) optimus quisque cibus
infertur. Deinde reliquis aequaliter ministratur. At senes lautitias
suas (quarum non tanta erat copia, ut posset totam per domum
affatim distribui) pro suo arbitratu circumsedentibus impartiuntur.
Sic et maioribus natu suus servatur honos, et commodi tantundem
tamen, ad omnes pervenit. Omne prandium, cenamque ab aliqua
lectione auspicantur, quae ad mores faciat,
sed brevi tamen ne fastidio sit. Ab hac
seniores, honestos sermones, sed neque
tristes, nec infacetos ingerunt. At nec longis logis totum occupant
prandium, quin audiunt libenter iuvenes quoque atque adeo de industria
provocant, quo et indolis cuiusque et ingenii per convivii
libertatem prodentis sese, capiant experimentum.
Prandia breviuscula sunt, cenae
largiores, quod labor illa, has somnus et nocturna quies excipit,
quam illi ad salubrem concoctionem magis efficacem putant. Nulla
cena sine musica transigitur. Nec ullis
caret secunda mensa bellariis. Odores
incendunt, et unguenta spargunt. Nihilque non faciunt, quod
exhilarare convivas possit. Sunt enim hanc in partem aliquanto
procliviores, ut nullum voluptatis genus
(ex quo nihil sequatur incommodi) censeant
interdictum. Hoc pacto igitur in urbe convivunt, at ruri, qui
longius ab sese dissiti sunt, omnes domi quisque suae comedunt.
Nulli enim familiae quicquam ad victum deest, quippe a quibus id
totum venit, quo vescantur urbici.